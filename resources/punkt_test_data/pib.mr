अल्पसंख्यांक मंत्रालय

“मुशायरा” कार्यक्रमाचे राज्यपालांच्या हस्ते उद्‌घाटन

मुंबई, 26  ऑक्टोबर 2018

राष्ट्रपिता महात्मा गांधी यांच्या 150 व्या जयंतीचे औचित्य साधून केंद्रीय अल्पसंख्यक मंत्रालयाच्या वतीने देशभरात विविध शहरात “मुशायरा” कार्यक्रमांचे आयोजन करण्यात येत आहे. महात्मा गांधीजींचे विचार आणि संदेशांच्या संकल्पनेवर आधारित हे कार्यक्रम आयोजित करण्यात येत आहेत. या कार्यक्रमांचा भाग म्हणून मुंबईतही वांद्रे येथील रंगशारदा सभागृहात “मुशायरा” चे आयोजन करण्यात आले.

राज्यपाल चे. विद्यासागर राव यांनी केंद्रीय अल्पसंख्यक मंत्री मुख्तार अब्बास नक्वी यांच्या उपस्थितीत या “मुशायरा” चे उद्‌घाटन केले. खासदार गोपाळ शेट्टी, आमदार आशिष शेलार आणि कला, राजकारण तसेच इतर क्षेत्रातील मान्यवर यावेळी उपस्थित होते.

उर्दू भाषेबद्दल लोकांनी आपल्या मनात असलेला गैरसमज दूर करावा, असे आवाहन राज्यपाल चे. विद्यासागर राव यांनी केले. उर्दू ही केवळ मुस्लीम समाजाची गझल, शेर आणि शायरीची भाषा आहे, असा साधारण लोकांमध्ये गैरसमज आहे. उर्दू ही एक मधुर आणि संपन्न भाषा असून ती मुशायराचा गाभा असल्याचे राज्यपालांनी यावेळी नमूद केले. मुशायरा, महात्मा गांधीजींच्या सिद्धांतांचा प्रसार करेल तसेच समाजातील बंधुभाव आणि सामाजिक-सांस्कृतिक सौहार्दाला प्रोत्साहन देईल, असे राज्यपालांनी सांगितले.

मुशायरासारख्या कार्यक्रमांमुळे एकीकडे महात्मा गांधीजींच्या शांती आणि अहिंसा या संदेशांचा प्रसारही होईल तसेच देशात सामाजिक सौहार्द, बंधूभाव, समरसता मजबूत करण्यास मदत मिळेल असा विश्वास नक्वी यांनी यावेळी व्यक्त केला. महात्मा गांधीजींच्या 150 व्या जयंतीनिमित्त त्यांचे स्मरण करताना नक्वी म्हणाले की, महात्मा गांधी हा एक विचार आहे, एक संस्कृती आहे आणि एक कल्पना आहे. जगभरातील लोकांना एकत्र बांधून ठेवण्यात उर्दू भाषेने महत्वपूर्ण भूमिका बजावल्याचे नक्वी यांनी स्पष्ट केले.
